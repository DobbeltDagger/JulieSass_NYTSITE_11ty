---
title: 'Samtaler Om Tåge'
permalink: "/work/{{ title | slugify }}/"
shortTitle: 'Samtaler Om Tåge'
thumbUrl: '/assets/images/works/thumbs/samtaler_omtaage_setup.jpg'
imgUrl: "samtaler_omtaage_setup.jpg"
galleryFolder: "SamtalerOmTaage"
gallery:
date: 2022-12-06
eleventyExcludeFromCollections: false
---


<div class="Txt">
  <h2>SAMTALER OM TÅGE</h2>
  <p>SAMTALER OM TÅGE – kunst på Færøerne i det 21. århundrede<br><strong>En perlerække af kunstnere og en lige så mangfoldig som fandenivoldsk udtryksglæde, der manifesterer sig på trods af hærgende pandemier, smeltende isfjelde og anden undergang.<br>
  Udstilling 31. okt 2020—21. feb 2021</strong></p>
  <p>Svævende dråber af vand, der er lette nok til at kredse omkring i luften uden at falde ned som regn eller sne. Det er videnskabens på en gang prosaiske og poetiske definition på det meteorologiske fænomen, vi kalder tåge. Det er næppe tilfældigt, at der findes 37 forskellige ord på færøsk for tåge eller at tågen og landskabet ofte er i front, når udlændinge skriver om færøsk kunst.</p>
  <p>Efter som Samtaler om tåge i større grad handler om kunsten på Færøerne end om tågen, så zoomer vi ned gennem den æteriske dis for at opleve færøsk samtidskunst via et ganske håndgribeligt og generøst udvalg værker, skabt af: Rannva Kunoy, Hanni Bjartalíð, Hansina Iversen, Jóhan Martin Christiansen, Randi Samsonsen, Dennis Agerblad, Svend-Allan Sørensen Alda Mohr Eyðunardóttir og Steinprent, Færøernes grafiske værksted (Julie Sass, Claus Carstensen, Ian Mc Keever, Knud Odde, Bjarne Werner Sørensen, Torbjørn Olsen, Marius Olsen, Silja Strøm, Fríða Matras Brekku, Bjørn Nørgaard, John Kørner, Anna Seppälä, Zacharias Heinesen, Zven Balslev, Bárður Jákupsson, Tróndur Patursson, Øssur Johannesen, Carl Jóhan Jensen, Peter Laugesen, Tóroddur Poulsen, Peter Carlsen, Anker Mortensen, Jonas Hvid Søndergaard, Erik Heide, Kathrine Ærtebjerg, Kirstine Roepstorff og Margrethe Odgaard).</p>
  <p>Det er en ganske stor mængde billedkunstnere, hvis værker hverken kan eller skal afgrænses til ét fælles kunstnerisk mål. Billedkunstnerne er såmænd heller ikke alle færøske, men de har alle enten arbejdet eller udstillet på Færøerne og er derved blevet en del af færøsk billedkunst.</p>
  <p>Samtaler om tåge har fokus på dynamiske og kommunikative processer hellere end at danne en form for repræsentativt kanonisk blik, hvormed udstillingen omgår flere hierarkier, heriblandt også selve traditionen for udstillinger af færøsk billedkunst i Danmark. Det er et forsøg på at vise færøsk billedkunst indefra uden på nogen måde at lade som om vi får det hele med. Det vi så til gengæld får, er en mangfoldighed af udtryk i malerier, grafik, tekstil og installationer - en fandenivoldsk udtryksglæde, liv og skønhed, der manifesterer sig på trods af hærgende pandemier, smeltende isfjelde og anden undergang.</p>
  <p>Udstillingen er kurateret af Kinna Poulsen</p>
</div>